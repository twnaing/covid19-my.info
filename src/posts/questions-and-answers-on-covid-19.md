---
title: ကိုရိုနာဗိုင်းရပ်စ် နှင့် COVID-19 ရောဂါ အကြောင်း
date: 2020-03-31T22:00
---

__ကိုရိုနာ ဗိုင်းရပ်စ် ဆိုသည်မှာ?__
ကိုရိုနာ ဗိုင်းရပ်စ်များသည် ကြီးမားသော ဗိုင်းရပ်စ် မိသားစုဖြစ်ပြီး လူနှင့် တိရိစ္ဆာန်တို့တွင် ရောဂါဖြစ်ပွားစေနိုင်သည်။ ကိုရိုနာ ဗိုင်းရပ်စ်အများအပြားသည်  လူတွင် အသက်ရှုလမ်းကြောင်းဆိုင်ရာ ကူးစက်မှုရောဂါ (သာမာန်ဖျားနာခြင်းမှစ၍ ပိုမိုပြင်းထန်သော မားစ် MERS နှင့် ဆားစ် SARS ရောဂါ) များကိုဖြစ်စေသည်ဟု သိထားပြီးဖြစ်သည်။ နောက်ဆုံးတွေ့ရှိသည့် ကိုရိုနာဗိုင်းရပ်စ်သည် ကိုရိုနာရောဂါ COVID-19 ကိုဖြစ်စေသည်။

__COVID-19 ဆိုသည်မှာ?__
COVID-19 သည် နောက်ဆုံးတွေ့ရှိထားသည့် ကိုရိုနာဗိုင်းရပ်စ် ကြောင့်ဖြစ်ပွားသော ကူးစက်ရောဂါ ဖြစ်သည်။ ဤဗိုင်းရပ်စ်နှင့် ရောဂါကို ၂၀၁၉ ဒီဇင်ဘာ တရုတ်ပြည် ဝူဟန်မြို့တွင် စတင်မဖြစ်ပွားမီက သိရှိထားခြင်းမရှိခဲ့ပါ။

__COVID-19 ၏ ရောဂါလက္ခဏာများမှာ?__
အဖြစ်အများဆုံးသော ရောဂါ လက္ခဏာများမှာ ဖျားခြင်း၊ မောပန်းခြင်း နှင့် ချောင်းခြောက်ဆိုးခြင်း တို့ဖြစ်သည်။ အချို့သောလူနာများတွင် နာကျင်ကိုက်ခဲခြင်း၊ နှာခေါင်းပိတ်ခြင်း၊ နှာရည်ယိုခြင်း၊ လည်ချောင်းနာခြင်း နှင့် ဝမ်းလျှောခြင်းများဖြစ်သည်။ ဤရောဂါ လက္ခဏာများသည် ပြင်းထန်လေ့မရှိဘဲ ဖြည်းဖြည်းခြင်းစတင်လေ့ရှိသည်။ အချို့သူများတွင် ကူးစက်ခံရသော်လည်း ရောဂါလက္ခဏာ ပြခြင်းနှင့် နေထိုင်မကောင်းဖြစ်ခြင်းများ မဖြစ်ပေ။ ကူးစက်ခံရသူအများစု (၈၀ ရာနှုန်း) သည် ကုသမှုအထူးမလိုအပ်ဘဲ သက်သာပျောက်ကင်းသွားသည်။ ကူးစက်ခံရသူ ၆ ယောက်တွင် ၁ ဦးသည် အပြင်းအထန် နေထိုင်မကောင်းဖြစ်၍ အသက်ရှုရန်အခက်အခဲ ရှိလာနိုင်သည်။ အသက်ကြီးသူများနှင့် ရောဂါအခံ (သွေးတိုး၊ ဆီးချို သို့ နှလုံးရောဂါ) ရှိသူများတွင် ဖြစ်နိုင်ချေပိုများသည်။ ဖျားနာ?ချောင်းဆိုး၍ အသက်ရှုရန်အခက်အခဲဖြစ်လာပါက ကျန်းမာရေးစောင့်ရှောက်မှုကို ခံယူသင့်သည်။

__COVID-19 ဘယ်လိုပြန့်သလဲ?__
ဗိုင်းရပ်စ်ပိုးရှိသူထံမှ ကူးစက်နိုင်ပါသည်။ ဗိုင်းရပ်စ်ပိုးရှိသူ၏ နှာခေါင်းနှင့် ပါးစပ်တို့မှ နှာချေစဉ်နှင့် ရှုထုတ်စဉ်ထွက်လာသော အမှုန်အမွှားမှတစ်ဆင့် လူတစ်ယောက်ဆီကနေ အခြားသူများဆီကိုကူးစက်ပါသည်။ ထိုအမှုန်အမွှားများသည် ထိုလူ၏အနီးအနားရှိ ပစ္စည်းနှင့် မျက်နှာပြင်များပေါ်သို့ကျရောက်ပါသည်။ ၎င်းပစ္စည်းများနှင့် မျက်နှာပြင်များကို အခြားသူများကထိတွေ့ကိုင်တွယ်ပြီး မျက်စိ၊ နှာခေါင်းနှင့် ပါးစပ်များကိုကိုင်တွယ်မိပါက ရောဂါကူးစက်ပါသည်။ နှာချေစဉ်နှင့် ရှုထုတ်ချိန်တွင် အမှုန်အမွှားများကို ရှုသွင်းမိပါကလည်း ကူးစက်ပါသည်။ ထို့ကြောင့် ဖျားနာနေသောသူနှင့် ၃ ပေထက်ခွာ၍နေရန် အရေးကြီးပါသည်။

COVID-19 ကူးစက်ပုံကို ကမ္ဘာ့ကျန်းမာရေးအဖွဲ့က ဆက်လက်လေ့လာနေပြီး တွေ့ရှိချက်များကို ဆက်လက်တင်ပြသွားပါမည်။

__COVID-19 ကိုဖြစ်စေသော ဗိုင်းရပ်စ်သည် လေထဲမှပြန့်ပါသလား?__
ယခုအချိန်ထိ လေ့လာတွေ့ရှိထားသောအချက်အလက်များအရ ဗိုင်းရပ်စ်သည် အသက်ရှုလမ်းကြောင်းမှထွက်လာသော အမှုန်အမွှားကို ထိတွေ့မိမှကူးစက်ခြင်းဖြစ်ပြီး ဗိုင်းရပ်စ်ကိုယ်တိုင်လေထဲတွင် ပြန့်ဖြင်းမျိုးမဟုတ်ပါ။

__ရောဂါလက္ခဏာမရှိသူထံမှ ကူးစက်နိုင်ပါသလား?__ 
အဓိကကူးစက်သည့်နည်းမှာ အသက်ရှုလမ်းကြောင်းမှ ချောင်းဆိုးစဉ်ထွက်သော အမှုန်အမွှားကြောင့်ဖြစ်သည်။ ပိုးရှိ၍ ရောဂါလက္ခဏာမရှိသူထံမှ ကူးစက်ရန်အန္တရယ်နည်းသည်။ သို့သော် ရောဂါရှိသူအများစုသည် ရောဂါလက္ခဏာမပြင်းထန်ကြပါ (အထူးသဖြင့် ရောဂါစရစဉ်ကနဉီးပိုင်း)။ အဆိုပါအချက်ကြောင့် COVID-19 ကို ချောင်းအနည်းငယ်သာဆိုး၍ နေထိုင်မကောင်း မဖြစ်သောသူထံမှ ကူးစက်နိုင်ချေရှိသည်။ 

ကူးစက်နိုင်သည့် ကာလလေ့လာမှုများကို ကမ္ဘာ့ကျန်းမာရေးအဖွဲ့က ဆန်းစစ်နေပြီး တွေ့ရှိချက်များကို ဆက်လက်တင်ပြသွားပါမည်။

__COVID-19 ရောဂါရှိသူ၏ မစင်မှ ရောဂါကူးစက်နိုင်ပါသလား?__
ကူးစက်နိုင်ချေနည်းပါသည်။ အစောပိုင်းစုံစမ်းမှုများက မစင်တွင် ဗိုင်းရပ်စ်ပိုး ပါဝင်နိုင်သည်ဟုဆိုသော်လည်း ဤနည်းလမ်းဖြင့်ကူးစက်ခြင်းသည် အများဆုံးကူးသည့်လမ်းကြောင်း မဟုတ်ပေ။ ကူးစက်ရန်အန္တရယ်ရှိသည့်အတွက် လက်ကို အစာမစားမီနှင့် အိမ်သာအသုံးပြုပြီးတိုင်း ပုံမှန်ဆေးရန် လိုအပ်သည်။

ကူးစက်သည့် လမ်းကြောင်းလေ့လာမှုများကို ကမ္ဘာ့ကျန်းမာရေးအဖွဲ့က ဆန်းစစ်နေပြီး တွေ့ရှိချက်များကို ဆက်လက်တင်ပြသွားပါမည်။

_ဆက်လက် ဘာသာပြန် ဆဲ_

[ကမ္ဘာ့ကျန်းမာရေးအဖွဲ့၏ မူလစာမျက်နှာ](https://www.who.int/news-room/q-a-detail/q-a-coronaviruses)